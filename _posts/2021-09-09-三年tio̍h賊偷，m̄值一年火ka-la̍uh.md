---
chapter: 鹹酸甜第1冊
title: 009. 三年tio̍h賊偷，m̄值一年火ka-la̍uh
author: Siau Lah-jih
date: 2021-09-09
category: chheh
show_chapter: 1
layout: post
toc: true
---
  


## 〈009〉
# 三年tio̍h賊偷，m̄值一年火ka-la̍uh
>**Saⁿ nî tio̍h chha̍t-thau, m̄ ta̍t chi̍t nî hóe ka-la̍uh**


趁人無tī--leh，kâng（kā-lâng）提珠寶財物，號做賊；趁人無斟酌無注意，kā人sa物件，叫做偷，總是大賊小偷，lóng是kā人偷the̍h物件，lóng是見笑tāi。

時機bái-bái，大賊小賊jú來jú chē，賊á狀元才，功夫jú來jú好jú大膽，為tio̍h boeh保護國民ê財產，幾年前有一位部長講大聲話，boeh tī四月日內hō͘賊á-kó͘消失kah清氣liu-liu，hō͘做鐵門ê業者koaiⁿ（關）門tāi（大）吉，結果siáⁿ款？Peh金目chiu看樓á厝ê門窗to̍h知。真正講tio̍h賊，心肝頭to̍h bē清彩。

Bē 清彩 ê tāi-chì iáu真chē，講tio̍h心ē驚，看tio̍h phi̍h-phi̍h-chhoah--ê to̍h是火災，人講水火無情，講tio̍h火燒厝，kan-taⁿ聽tio̍h消防車ō͘ⁿ-iⁿ ō͘ⁿ-iⁿ ê水螺聲，tio̍h hō͘人驚kah心臟kiōng boeh tiāⁿ，一點á火星無小心，一條電線siò͘-to͘h，霎時間，一世人ê粒積化為烏有（o͘-iú），hō͘人傾家蕩產。所以咱ta̍k-ke平常時tio̍h ài注意，「小心火燭」無蝕本，gà-suh關ho͘ ân，電氣插頭tio̍h安全，交待gín-á mài sńg火，萬項tāi-chì tio̍h斟酌，千萬m̄-thang「是我一時失注意」，你無聽人講：「三年tio̍h賊偷，m̄值一年火ka-la̍uh。」M̄驚一萬，但驚萬一，「boeh知」siuⁿ慢--lò͘。





### 【註解】

|詞|解說|
|M̄值|『不值得』。|
|Ka-la̍uh|損失，phah-sńg，phah m̄見。|
|趁人無tī--leh|聽候人無tī厝裡。|
|Sa物件|『拿東西』。|
|偷the̍h|『偷拿』。|
|時機bái-bái|景氣無好。|
|Bē清彩|Bē chheng-chhái，bē爽快，『不舒服』。|
|Phi̍h-phi̍h-chhoah|『發抖』。|
|水螺聲|『氣笛聲』。|
|Kiōng boeh tiāⁿ|『快要停止』。|
|Siò͘-to͘h|『短路』。|
|關ho͘ ân|『關緊』。|
|Mài sńg火|『不可玩火』。|
|Boeh知|『要知，早知道』。|
