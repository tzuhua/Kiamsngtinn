---
chapter: 鹹酸甜第1冊
title: 010. 九頓米糕無chiūⁿ算，一頓冷糜khioh起來khǹg
author: Siau Lah-jih
date: 2021-09-10
category: chheh
show_chapter: 1
layout: post
toc: true
---
  
## 〈010〉
# 九頓米糕無chiūⁿ算，一頓冷糜khioh起來khǹg
>**Káu tǹg bí-ko bô chiūⁿ sǹg, chi̍t tǹg léng moâi khioh khí-lâi khǹg**

 
早前科學未發達，作穡人勤儉過日，生活艱難，三頓是番薯簽chham飯，配菜脯kah青菜湯，mā有人食番薯頭配番薯尾。Boeh食一碗清米飯，tio̍h ài等年節，á是tn̄g tio̍h人無爽快破病ê sî-chūn。斯當時，海口人nā講伊teh食米，定tio̍h無好tāi。

清米飯都oh得食，tīm米糕來食，nó͘-sut。講是án-ne講，為tio̍h後生cha-bó͘-kiáⁿ gâu大漢，暗時khah bē偷chhōa尿，á是有孝序大人，hō͘ in暗時khah好睏，腳手尾khah bē冷ki-ki，寒天時á tīm一鍋á甜米糕，mā無算討債。Tīm甜米糕ài參龍眼肉kah一sut-á酒，án-ne khah補，ài用tīm--ê ō͘，m̄是bun--ê。

Tīm九頓米糕來有孝ta-ke-koaⁿ，chit款新婦實在真有心，可憐pháiⁿ sū-hāu ê ta-ke m̄-bat寶，iáu是嫌東嫌西，kan-nā ē記得早前hit pái「冷糜」ê失誤…aih！做人ta-ke請覺悟，惜花連盆疼kiáⁿ連孫，疼後生mā tio̍h惜新婦，boeh án-chóaⁿ疼？Ka看做是ka-tī ê cha-bó͘-kiáⁿ to̍h好--a，好--ê khioh起來khǹg，bái--ê pàng ho͘ bē記--得，簡單--無？觀念ê改變niā-niā，試看māi--leh！

Kan-nā講ta-ke，咱做新婦--ê，有孝ta-ke-koaⁿ mā是kāng款ài像有孝ka-tī ê序大人án-ne，m̄-thang kan-nā做1-ê表面，做1-ê禮數hông看，án-ne to̍h chiâⁿ無應該--lò͘。


### 【註解】

|詞|解說|
|無chiūⁿ算|『不算數』。|
|Khioh khit來khǹg|『放在心上』。|
|Chham|參。|
|Kah|『和，附加』。|
|番薯頭配番薯尾|番薯飯配番薯葉á。|
|清米飯|『純米飯』。|
|Tn̄g著人無爽快|『碰到人不舒服』。|
|斯當時|Hit-ê時陣。|
|Oh|『難，不容易』。|
|Tīm|燉。|
|Nó͘-sut|英語「no」+台語「sut」＝食無。|
|Gâu大漢|『容易長大』。|
|Chhōa尿|『撒尿』。|
|有孝|Iú-hàu。|
|一鍋á|Chi̍t-oe-á。|
|討債|Thó-chè，過度浪費。|
|Bun--ê|『悶的』。|
|Ta-ke-koaⁿ|Ta-ke kap ta-koaⁿ，『公公婆婆』。|
|M̄-bat寶|Bē曉保惜。|
|Bái--ê pàng ho͘ bē記--得|『不好的就給忘了吧』。|
