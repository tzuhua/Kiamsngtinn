---
chapter: 鹹酸甜第1冊
title: 014. Pháiⁿ竹出好筍
author: Siau Lah-jih
date: 2021-09-14
category: chheh
show_chapter: 1
layout: post
toc: true
---
  
## 〈014〉
# Pháiⁿ竹出好筍
>**Pháiⁿ tek chhut hó sún**
 
五日節前後出產ê麻竹筍，siāng好食，正當時，割來kûn筍á湯á是炒肉絲，sīⁿ醬筍á，á是曝筍干，真正有影好滋味，kan-nā想--tio̍h to̍h hō͘人流嘴nōa。

Án-chóaⁿ栽培chiah ē hō͘筍á大支、幼膩、白、koh無苦味，當然ài靠筍農ê認真整理，hē肥、khàm土siāng要緊。M̄-kú nā boeh收成khah chē koh多利，tio̍h ài「Ha̍t了母欉，蔭了筍支」，án-chóaⁿ講？ 1-bô͘麻竹母欉m̄-thang留siuⁿ chē，四、五欉，五、六枝，肥ài hē，土tio̍h khàm，筍á-kiáⁿ自然滿滿是，sian掘你都掘bē離，賣kah笑bî-bî。

「Ha̍t了母欉，蔭了筍支」，hâm-bān人為tio̍h boeh栽培好kiáⁿ孫，儉腸neh肚，食去gōa-chē苦楚，消瘦ka-tī，蔭了kiáⁿ兒，chiah有序細出頭ê日子，邊--a ê人kám ē-sái-chit kan-nā一聲「Pháiⁿ竹出好筍」就算是，án-ne o-ló kám m̄是有khah失禮，有khah輕視。


### 【註解】

|詞|解說|
|Kûn|用水煮食。|
|Sīⁿ|『醃漬』。|
|流嘴nōa|Lâu-chhùi-nōa，『流口水』。|
|幼膩|Iù-jī，『細嫩』。|
|Ha̍t|限制。|
|蔭|庇蔭，pì-ìm。|
|1-bô͘|一抱，『一叢』（一叢：chi̍t-châng，『一棵』）。 |
|Sian掘|『任你怎麼挖』。|
|儉腸neh肚|『餓著肚皮』。|
