---
chapter: 鹹酸甜第1冊
title: 015. 五年兩閏，好pháiⁿ照輪
author: Siau Lah-jih
date: 2021-09-15
category: chheh
show_chapter: 1
layout: post
toc: true
---
  
## 〈015〉
# 五年兩閏，好pháiⁿ照輪
>**Gō͘ nî nn̄g jūn, hó-pháiⁿ chiàu-lûn**
 

地球se̍h日頭一liàn，是三百六十五日koh加khah-lím-á六點鐘，所以每四年chhiâu-chhe̍k一pái，tī二--月hit kó͘月加算一工，叫做閏月，che是太陽曆ê算法；月娘se̍h地球1-khong大約二十九工半，每kó͘月按小月29工、大月30工輪流算，每tn̄g tio̍h二年á是三年chiah koh加算一kó͘月，叫做閏月，有時閏五--月，有時閏八--月，無siáⁿ固定，che是太陰曆ê算法。

「風水輪流轉」，有時月光，有時月暗暝，世事無常，時機ē變，有時好tio̍h生理人，有時好tio̍h作穡人；股市nā『狂奔』，有人笑bún-bún，股市nā落降（lo̍h-kàng），有人to̍h ē目kho͘紅；聽講chit-kú ê電子股燒bē退，siáng知影tī時ē落價（lak-kè）；三、四十年前ê黑板khi̍t-á無人boeh，chit-má講tio̍h做老師--ê siāng有行情。

世事ê變化bē按算，「五年兩閏，好pháiⁿ照輪。」變！變！變！是boeh變kah siáⁿ-mih sî-chūn，chiah ē tn̄g tio̍h好運，請你mài想bē-chhun，「勤儉是本」，認真phah-piàⁿ khah有穩，以不變應萬變，chiah bē浪費咱ê青春。 


### 【註解】

|詞|解說|
|Se̍h日頭一liàn|『旋轉太陽一圈』。 |
|Khah-lím-á|小可不足。|
|Chhiâu-chhe̍k|重新配置。|
|閏月|Lūn-go̍eh。|
|1-khong|『一圈』。|
|Chit-kú|這chūn。|
|Siáng|啥人。|
|黑板khi̍t-á|指老師。|
|Mài想bē-chhun|『不要想不開』。|
