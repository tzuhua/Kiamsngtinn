---
chapter: 鹹酸甜第1冊
title: 016. Pháiⁿ瓜厚籽，pháiⁿ cha-bó͘厚言語
author: Siau Lah-jih
date: 2021-09-16
category: chheh
show_chapter: 1
layout: post
toc: true
---
  
## 〈016〉
# Pháiⁿ瓜厚籽，pháiⁿ cha-bó͘厚言語
>**Pháiⁿ koe kāu chí, pháiⁿ cha-bó͘ kāu giân-gí**
 

「Pháiⁿ瓜厚籽」，chiâ講--ê！

無籽ê西瓜kám有影khah好食？「Chha m̄ tô」，對貧惰人來講可能有影khah好勢食，m̄免póe籽，khah省事。Ah nā種boeh採收瓜子ê瓜á--leh，kám m̄是籽jú厚、粒jú大jú好。

「Pháiⁿ cha-bó͘厚言語」，siáng講--ê？

你ka看，Chit-mái ê國會議員，電台主持，電視名嘴、播音員…m̄管是cha-po͘、cha-bó͘，boeh出風頭、愛chhèng，為tio̍h趁錢leh認真經營，á是大聲piàⁿ命為台灣犧牲，tó一ê m̄是厚言語、愛講話，kám講in lóng是厚話ê pháiⁿ貨？

瓜ê好bái，籽厚m̄是唯一ê選別，水分有夠，甜度有夠，食--起-來好滋味koh有soa，che chiah是重要。滋味nā好，籽khah厚--一-屑-á，mā是chhńg kah歡喜but-but，你講tio̍h--m̄？

評判人ê好pháiⁿ，mā是kāng款，厚話無厚話lóng是無罪，siāng驚講he無路用話盤嘴花，見講kui布袋，實在hō͘ 人gê（siâu）；中意（tèng-ì）人聽ê話m̄免chē，真實ê歷史bē用得假，ta̍k-ke講出愛台灣，別人免siàu想，台灣是咱ê。講chiah-ê話，有一寡á人siāng chheh，明明腳踏台灣地，偏偏boeh講hit-pêng ê話，嘴講愛台灣，心內kan-nā想boeh轉去團圓；hiah-ê人實在真gâu sōe，真gâu kah人káu-ke̍h，無siáⁿ sū-sái ê tāi-chì，in mā講kah phēng大條，講kah ka-lēng ē講話，豬á ē pûn鼓吹，mô͘-nó͘-sâi，chhá-siâu，ài人kiāu。（Pháiⁿ勢，soah講kah chiâⁿ無衛生，實在擋bē-tiâu，請mài見怪。）

最後做一ê小修正，「Pháiⁿ瓜厚籽，pháiⁿ cha-bó͘厚言語。」Chit句俗語已經無合時機，咱ka換講做「Pháiⁿ瓜bē甜，pháiⁿ人無情無義，厚khiau-khi。」Ah是「Pháiⁿ瓜無氣味，pháiⁿ人自私自利，kau-piⁿ。」你想，án-chóaⁿ！


### 【註解】

|詞|解說|
|厚籽|Kāu-chí，『子多』。|
|Póe籽|『撥掉種子』。|
|Siáng|Siáⁿ人。|
|愛chhèng|『愛現』。|
|有soa|『有像砂粒般結晶的瓜肉』。|
|選別|Sóan-pia̍t。|
|Chhńg|『用齒在骨縫內取肉的吃法』。|
|Gê（siâu）|討厭。|
|Chheh|『慼，討厭。|
|Gâu sōe|多言，好辯。|
|Káu-ke̍h|狡逆，狡怪違逆。|
|無siáⁿ sū-sái|無siáⁿ-mih tāi-chì。|
|Phēng大條|非常大。|
|Ka-lēng|鳥名。|
|Pûn鼓吹|『吹喇叭』。|
|擋bē-tiâu|『忍不住』。|
|厚khiau-khi|『喜歡雞蛋裡挑骨頭』。|
|Kau-piⁿ|『喜歡挑剔』。|
