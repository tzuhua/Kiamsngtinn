---
chapter: 鹹酸甜第1冊
title: 017. Pháiⁿ kiáⁿ chhòan飼爸
author: Siau Lah-jih
date: 2021-09-17
category: chheh
show_chapter: 1
layout: post
toc: true
---
  
## 〈017〉
# Pháiⁿ kiáⁿ chhòan飼爸
>**Pháiⁿ kiáⁿ chhoàn chhī pē**
 

台語ê pháiⁿ kah bái，有tang時á chiâⁿ pháiⁿ（bái）分（別）。無聽人教示--ê是「pháiⁿ gín-á」，非非擅做、搶劫放銃是「pháiⁿ人」，今年chiâⁿ「pháiⁿ運」，運途「真bái」，生理真「bái」足「pháiⁿ」做，你ê心肝bē-bái、mā bē做pháiⁿ，伊生做bē-bái soah ài做pháiⁿ，pháiⁿ a̍h bái講kah亂紛紛，有影chiâⁿ pháiⁿ（bái）分。

「Pháiⁿ kiáⁿ chhòan飼爸」ê pháiⁿ kiáⁿ，kám真正pháiⁿ kiáⁿ？實在chiâⁿ冤枉，應該是做人khah hâm-bān，讀冊khah hâm-bān，做事業khah hâm-bān niā-niā，因為細漢to̍h khah無順爸母令，愛thit-thô，大漢無出脫，只好留tiàm爸母ê身軀邊，kā爸母款三頓、洗盪，飼爸母ê擔頭算伊siāng有份，做一ê真正ê孝子。

「Pháiⁿ kiáⁿ chhòan飼爸」，好kiáⁿ ê gâu子弟走去toeh？

做好kiáⁿ ê gâu子弟，有ê求取功名teh好過，管thāi伊爸母tī厝--裡leh liân-hôe，chit款子弟現此時是that-tó街，你kám boeh！Iáu有一款真有孝，趁錢ē-hiáu寄轉去in tau，爸母生活費款kah夠夠夠，可惜事業無閒，見pái探望爸母三、五分鐘to̍h一去不回頭，án-ne kám有效，kám有孝。Siāng ē o-ló--得ê人是gâu koh有孝，hō͘爸母好名聲，hō͘爸母好命心bē疼。

做人爸母ê你、我、伊，乖kiáⁿ tio̍h ài惜，hâm-bān--ê mā ài疼，無一定到尾á siāng有孝，siāng kah你貼心--ê是hit-ê pháiⁿ kiáⁿ。



### 【註解】

|詞|解說|
|Chhòan|串，串驚串tio̍h。|
|Pháiⁿ|『不好，壞』。|
|Bái|『醜，不好』。|
|非非擅做|Hui-hui sám-chò。|
|Hâm-bān|『笨拙』。|
|無順爸母令|無聽爸母話。|
|無出脫|『沒出息』。|
|洗盪|洗tn̄g，洗清氣。|
|Toeh|Tó位。|
|Liân-hôe|受罪。|
|That-tó街|滿街路。|


