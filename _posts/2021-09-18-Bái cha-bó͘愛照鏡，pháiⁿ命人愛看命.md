---
chapter: 鹹酸甜第1冊
title: 018. Bái cha-bó͘愛照鏡，pháiⁿ命人愛看命
author: Siau Lah-jih
date: 2021-09-18
category: chheh
show_chapter: 1
layout: post
toc: true
---
  
## 〈018〉
# Bái cha-bó͘愛照鏡，pháiⁿ命人愛看命
>**Bái cha-bó͘ ài chiò-kiàⁿ, pháiⁿ-miā-lâng ài khòaⁿ miā**
 
愛súi是人ê天性，m̄管cha-po͘、cha-bó͘，大人、gín-á，ta̍k-ke lóng知影súi、bái是án-chóaⁿ分。

Boeh知影ka-kī有súi--bô，照鏡是一項簡單、方便、bē失真ê好方法，人人愛照，尤其是cha-bó͘ gín-á。照鏡ē-tàng看出ka-kī ê真面目，浴間內khǹg一面大鏡，衫褲褪褪--起-來，ka-kī看ka-kī，súi bái ka-kī比，管伊肥、瘦、lò、矮，真實chiah是我--ê，照鏡hō͘ ka-kī生出信心，chiah ē愛自己。無信心ê人，ta̍k日照鏡一直boeh kah影星比，比bē贏，輸bē起，怨嘆ka-kī，soah hō͘人tio̍h用「Bái cha-bó͘愛照鏡」來keng-thé你。

人有好命kah pháiⁿ命，人講天註定，不如ka-kī piàⁿ，親chiâⁿ、朋友、厝邊、隔壁，lóng是一面鏡，看別人想自己，siáⁿ-mi̍h tio̍h做，siáⁿ-mi̍h ài驚，行正道，認真做，好to̍h感恩，bái to̍h認命koh再piàⁿ，好命、pháiⁿ命lóng是命，ná tio̍h一定「ài看命」。

Bái cha-bó͘愛照鏡，súi cha-bó͘ kāng款愛照鏡，siāng好是照出ka-kī ê信心。

Pháiⁿ命人愛看命，看來看去kāng款pháiⁿ命，不如ka-kī piàⁿ，改變未來ê運命。



### 【註解】

|詞|解說|
|Bái cha-bó͘|『醜女』。|
|Khǹg|『放』。|
|Lò|『高個子』。|
|Keng-thé|『比喻取笑』。|

