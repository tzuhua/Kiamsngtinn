---
chapter: 鹹酸甜第1冊
title: 019. 山頂無好叫，山腳無好應
author: Siau Lah-jih
date: 2021-09-19
category: chheh
show_chapter: 1
layout: post
toc: true
---
  
## 〈019〉
# 山頂無好叫，山腳無好應
>**Soaⁿ-téng bô hó kiò, soaⁿ-kha bô hó ìn**
 
「阿娘生súi真古錐--o͘！」「阿哥漂撇得人疼--ò͘！」Che是相褒o-ló好。

「三八cha-bó͘愛罵人--ōe！」「Hâm-bān cha-po͘菁á欉--lah！」Che是相罵pháiⁿ聲嗽。

人講相罵to̍h無好話，「山頂無好叫」聲，當然「山腳無好應」話。Che nā是茶山青年男女挽茶答嘴鼓，是--無-táⁿ-緊，nā真正冤家相罵to̍h bē收山，一句來，一句去，ná親像立法院teh搬戲，一下無sè-jī，『拳打腳踢』，實在pháiⁿ看相koh無了時。

做人講話tio̍h chām-chat，好話加講--寡，pháiⁿ話收ho͘ ta，nā是誤會，請來吞忍（lún），粗魯話、垃圾話、大聲話m̄-thang mê-mê角角，你nā輕聲好說（seh），人一定看做有水準，火氣落軟笑bún-bún，大事化小事，小事to̍h無議論，照理來分，boeh做好to̍h khah有穩。

山頂ê修憲師傅，請恁ta̍k-ke tio̍h知影ka-kī身份，一切為台灣國家ê生存，用心討論，千萬m̄-thang大聲佔贏，細聲無份，án-ne是hō͘人驚，kám ē pháiⁿ名聲。請三思。



### 【註解】

|詞|解說|
|應|Ìn，應話。|
|阿娘|A-niû，姑娘。|
|菁á欉|檳榔樹，喻『呆若木雞』。|
|相褒|Sio-po。|
|無táⁿ緊|『不打緊』，無要緊。|
|一下無sè-jī|『一不小心』。|
|看相|Khòaⁿ-siùⁿ。|
|Chām-chat|節制。|
|Mê-mê角角|話內全刺。|
