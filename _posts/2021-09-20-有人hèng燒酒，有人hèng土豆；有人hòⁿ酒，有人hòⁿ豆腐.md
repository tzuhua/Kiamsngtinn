---
chapter: 鹹酸甜第1冊
title: 020. 有人hèng燒酒，有人hèng土豆；有人hòⁿ酒，有人hòⁿ豆腐
author: Siau Lah-jih
date: 2021-09-20
category: chheh
show_chapter: 1
layout: post
toc: true
---
  
## 〈020〉
# 有人hèng燒酒，有人hèng土豆；有人hòⁿ酒，有人hòⁿ豆腐
>**Ū lâng hèng sio-chiú, ū lâng hèng thô͘-tāu; Ū lâng hò͘ⁿ chiú, ū lâng hò͘ⁿ tāu-hū**
 
一樣米飼百樣人，百樣人無一ê相kāng，tī chit-ê多元化ê社會，「有人hèng燒酒，有人hèng土豆。」隨在你趣味，隨在你變把戲，法律頭前，人人平等，只要你歡喜，愛創siáⁿ lóng可以，無人ē干涉，盡量發揮，真正是自由ê世界，民主ê時代。

是讀冊材料，你to̍h冊堆內去chhia-poa̍h-péng，tiām-tiām研究做學問，管伊好額、名聲是chóaⁿ樣；nā是生理kiáⁿ，（生理kiáⁿ oh生--lio͘h！）你to̍h tòa市場四界se̍h、四界chông，一kho͘賣五角，á是五千賣萬九，有趁無趁，你lóng歡喜tang-tang。

Hèng peh山--ê去挑戰百岳，hèng thit-thô--ê去外國行行lau-lau，hèng唱歌--ê to̍h來裝KTV，hèng跳舞--ê to̍h去phòng chhiah-chhiah，只要是正當，che lóng無妨；nā是hèng cha-bó͘，hèng po̍ah-kiáu，hèng相phah，hèng suh安，che to̍h行bē-thong。朋友！你hèng siáⁿ？Hèng燒酒，á是hèng土豆？




### 【註解】

|詞|解說|
|Hèng，hòⁿ|興，好，lóng是『喜歡，喜愛』。|
|相kāng|相同。|
|四界se̍h|『到處招徠生意』。|
|四界chông|『到處奔波』。|
|Lau-lau|『流覽流覽』。|
|Po̍ah-kiáu|『賭博』。|

