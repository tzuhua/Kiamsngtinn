---
chapter: 鹹酸甜第1冊
title: 024. 好食，好睏，好放屎
author: Siau Lah-jih
date: 2021-09-24
category: chheh
show_chapter: 1
layout: post
toc: true
---
  
## 〈024〉
# 好食，好睏，好放屎
>**Hó chia̍h, hó khùn, hó pàng-sái**
 
「Hó食、hó睏、hó放屎」，念起來白chiáⁿ無味，真俗koh無雅氣，m̄-kú你nā細嘴哺、斟酌想、略略á體會，你ē感覺chiâⁿ有「禪味」chiâⁿ有道理。

好食m̄是食好，食好ē煩惱，頭á暢暢，尾á受災殃，病疼一大堆；好食gâu peh khiā，ta̍k項mā合意，ta̍k項mā好食，好嘴táu，有食福，好食是日常三頓食ē loeh，食ē飽。

好睏，m̄是愛睏，m̄是siàu想boeh睏好眠床，好睏是心內無憂，無眠夢，一醒到天光。失眠--過ê人，siāng kài知影睏ē落眠是人生siāng大ê享受。

好放屎，ah！無衛生，kám án-ne？你nā làu屎、秘結、boeh放m̄ tio̍h時、脫褲走bē離，hit-ê時chūn to̍h知機，好放屎，mā是一種福氣。

朋友！希望「好食、好睏、好放屎」--無？Che tio̍h ka-kī修，「病ùi嘴入，禍從口流。」減少慾求，三頓食ho͘健康，放屎照時chūn，一日一pái，清氣溜溜；話mài烏白講，無害人，自然心肝爽，心肝清，暗時boeh睏，心情tiām靜，享受人生。

是「hó食、hó睏、hó放屎」，m̄是「hòⁿ食、hòⁿ睏、hòⁿ放屎」--ō͘，nā讀m̄ tio̍h--去，he to̍h差大碼--lò。愛食、hèng食，愛睏、hèng睏，a̍h是一日到暗，kan-nā食飯、放屎，án-ne ê人生iáu有siáⁿ-mih路用。


### 【註解】

|詞|解說|
|白chiáⁿ無味|『淡而無味』。|
|禪味|Siân-bī。|
|暢暢|Thiòng-thiòng，『高興舒暢』|
|好食gâu peh khiā|Ē食chiah ē做。|
|好嘴táu|『好胃口』。|
|食ē loeh|『吃得下去』。|
|Siàu想|Siàu-siūⁿ，妄想。|
|差大碼--lò|『差之千里』。|
|好|Hó『好不好的好』。Hòⁿ『喜愛』。|
|Hèng|興，『喜愛』。|
