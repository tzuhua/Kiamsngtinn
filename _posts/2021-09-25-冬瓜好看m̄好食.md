---
chapter: 鹹酸甜第1冊
title: 025. 冬瓜好看m̄好食
author: Siau Lah-jih
date: 2021-09-25
category: chheh
show_chapter: 1
layout: post
toc: true
---
  
## 〈025〉
# 冬瓜好看m̄好食
>**Tang-koe hó khòaⁿ m̄ hó chia̍h**
 
冬瓜、金瓜、黃瓜、醃瓜、菜瓜，lóng是做菜配飯ê瓜；西瓜、木瓜、梨á瓜（芳瓜）、小玉á瓜、嘉寶瓜、哈蜜瓜，是當做果子來食嘴ta ê瓜。Chiah chē種瓜內底，冬瓜siāng大條siāng好看頭，m̄-kú kan-nā大條好看頭無siáⁿ效，nā mài參料、mài加工，冬瓜實在白chiáⁿ無味，m̄-chiah有人án-ne講「冬瓜好看m̄好食」。

做人mā是kāng款，kan-nā ē-hiáu裝一ê好看頭，裝一ê表面，a̍h無底tì、a̍h無實力，boeh ná hông看ē起，看有夠重？現此時是一ê膨風ê時代，略略á開一間三、五萬kho͘資金ê小生理，kan-nā裝潢費kha̍p-tio̍h to̍h ài chiâⁿ十萬，開幕hit工，花kho͘、花籃that倒街，排kui路。講是chit-mái ê生理ài靠宣傳，靠廣告，可惜--ê是小生理無thang趁大錢，擋無三下斧頭á法，無一kó͘月to̍h收leh走--à。

膨風水雞thâi無肉，bē堪--得ê khang-khòe mài siuⁿ超過，有gōa chē氣力做gōa chē tāi-chì，siāng要緊--ê是展出ka-kī ê實力，nā無，親像「冬瓜好看m̄好食」mā是枉費。

### 【註解】

|詞|解說|
|醃瓜|Am-koe。|
|做菜|『當副食』。|
|芳瓜|Phang-koe，『香瓜』。|
|哈蜜|Ha-bi̍t。|
|白chiáⁿ無味|『淡而無味』。|
|好看頭|『好門面』。|
|底tì|根基，實力。|
|Kha̍p-tio̍h|『動不動』。|
|Chiâⁿ十萬|十萬左右。|
|無一kó͘月to̍h收leh走--à|『不到一個月就收攤了』。|
