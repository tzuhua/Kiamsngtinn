---
chapter: 鹹酸甜第1冊
title: 026. 台灣無三日好光景
author: Siau Lah-jih
date: 2021-09-26
category: chheh
show_chapter: 1
layout: post
toc: true
---
  
## 〈026〉
# 台灣無三日好光景
>**Tâi-oân bô saⁿ-ji̍t hó kong-kéng**
 
台灣ê風景真súi、真chē，阿里山、大埤湖、陽明山、太魯閣，mài講sńg三日，to̍h是sńg三kó͘月mā sńg bē了，thài ē講無好風景？M̄是--lah，聽ho͘好，m̄是teh紹介好風景，是teh講「好光景」，好光景to̍h是講景氣好，好趁食，時機bē-bái ê意思。

台灣錢m̄是淹腳目，ná ē講無三日ê好光景neh？大概是人chē、土地狹ê關係，無，to̍h是台灣人天性業命，政府koh無好ê規畫輔導，chiah ē有好空--ê ta̍k-ke to̍h隨時相爭做、piàⁿ價siàu，做到尾á，倒--ê倒，收--ê收，chhun--落-來báu有tio̍h--ê實在mā無kúi ê，所以m̄-chiah人人不時teh喝pháiⁿ趁食，講「台灣無三日好光景。」

親像檳榔價siàu一下好，無gōa久滿山坪lóng是檳榔樹、菁á欉，結果是生產過度，chiah來chhò倒菁á欉，採收檳榔ui、半天筍，實在無夠本；親像幾年前，ta̍k-ê愛唱歌，teh siáu kha-lá-OK，馬上KTV ê店透tó位都有，chit-mái án-chóaⁿ？你nā看新招牌to̍h知影，有ê是換頭家，有ê變相換營業。親像餐廳kah飯店，ta̍k kó͘月都有新開業，kāng款ta̍k kó͘月有人teh收腳。真正有影「台灣無三日好光景」，真chiâⁿ pháiⁿ趁食。


### 【註解】

|詞|解說|
|光景|景氣。|
|風景|景致。|
|大埤湖|Tōa-pi-ô͘，澄清湖。|
|Sńg bē了|『玩不完』。 |
|Thài ē|Ná ē。|
|狹|E̍h。|
|業命|Gia̍p-miā，勞碌命。|
|Báu|趁，賺。|
|Ui|『胞衣』。|
|Siáu|『瘋狂流行』。|
