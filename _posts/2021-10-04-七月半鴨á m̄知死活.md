---
chapter: 鹹酸甜第1冊
title: 034. 七月半鴨á m̄知死活
author: Siau Lah-jih
date: 2021-10-04
category: chheh
show_chapter: 1
layout: post
toc: true
---
  
## 〈034〉
# 七月半鴨á m̄知死活
>**Chhit-goe̍h-pòaⁿ ah-á m̄ chai sí oa̍h**

咱人七--月是鬼月，按民間風俗，ùi初一開鬼門開始，七月十五大普度，到月尾關鬼門，tio̍h ài一直拜，精牲á mā一直thâi，thâi來thang普度孤魂，拜好兄弟á。Tng-tong人「七--月頓頓飽」，好兄弟á mā「普」kah飽tong-tong ê時，可憐ê七月半鴨á，iáu-hoân-ná m̄知án-chóaⁿ來亡，聽人teh tin-tin-tong-tong，伊iáu kioh是天頂leh tân雷公，聽kah戇戇戇？！真正m̄知死活。

講鴨á戇，有人iáu koh khah戇，戇siáⁿ貨？戇boeh去hông thóng（統？）。Chia ê人也無斟酌想看māi，人in中國á，自古早to̍h思思念念講台灣是in ê，無ài ê時，講he是無情無義，鳥bē吼、花bē芳ê所在；chit-mái iáu koh四界kâng講，台灣是in ê一省，恁nā kah台灣好，阮to̍h m̄ kah恁好，一直想空想縫，m̄ hō͘咱tī國際上khiā起，koh用hit-lō飛彈kā咱háⁿ，háⁿ kah有ê人真正頭殼pháiⁿ--去，驚kah戇戇戇，kài-sêng七月半鴨á m̄知死活，kan-nā一直想boeh去hông thóng，親像bā-hio̍h thóng雞á kiáⁿ án-ne，恁知--hoⁿh！到時nā hông thóng kah哀爸叫母，chiah來喝boeh知mā mài，「boeh知」無好話，boeh知siuⁿ慢--ā。

請趕緊反悔，請趕緊覺悟。

### 【註解】

|詞|解說|
|咱人|Lán-lâng，指農曆。|
|Ùi|從。|
|精牲á|Chêng-seⁿ-á，家禽家畜。|
|Thâi|『宰殺』。|
|Thang|可以。|
|飽tong-tong|真飽。|
|Iáu-hoân-ná|『仍舊』。|
|Tin-tin-tong-tong|普度念經ê鑼鼓聲。|
|Tân雷公|『打雷』。|
|Thóng|雞鳥啄物食，thóng、統，『雙關語』。|
|In ê|『他們的』。|
|吼|Háu，叫。|
|芳|Phang，香。|
|Kâng講|Kā別人講。|
|Háⁿ|恐嚇。|
|Kài-sêng|『非常像』。|
|Bā-hio̍h|『台灣老鷹』。|
|哀爸叫母|叫苦連天，m̄是咒人死爸母ê惡毒話。|
|Boeh知mā mài|『早知道就要say no』。|
