---
chapter: 鹹酸甜第1冊
title: 008. 一人煩惱一樣，無人煩惱相親像
author: Siau Lah-jih
date: 2022-09-08
category: chheh
show_chapter: 1
layout: post
toc: true
---
  


## 〈008〉
# 一人煩惱一樣，無人煩惱相親像
>**Chi̍t lâng hoân-ló chi̍t iūⁿ, bô lâng hoân-ló saⁿ chhin-chhiūⁿ**


套一句華語來講，chit句俗語ê意思to̍h是『家家有本難念的經』。人是án-chóaⁿ ē煩惱--neh？人m̄是號做「萬物之靈」？M̄是siāng顧ka-tī自私ê動物？Ná ē-tàng hō͘煩惱來惹ka-tī ê煩惱--leh？實在想bē-chhun，人應該ài叫做「萬物之gōng」chiah tio̍h，真正gōng-kah bē pê-chiūⁿ，gōng-kah chhia-pùn-táu。

有人煩惱食，有人煩惱錢；有人煩惱好額ē hông lia̍h，有人為tio̍h股市teh lia̍h狂；煩惱東，煩惱西，煩惱in kiáⁿ bē讀冊，煩惱in ang hâm-bān bē做官；做議員--ê，siāng-kài gâu，伊mā煩惱後屆kám ē tiâu？恁tau煩惱ta-ke新婦bē和，阮tau煩惱gín-á無人chhōa thit-thô；實在煩惱kah無siá-sì，家家戶戶煩惱ni-ni。

Ná ē án-ne？Ná ē án-ne？原因出tī人ê貪念kah心機，有慾有望khǹg心內，煩惱你tio̍h一日過一日，boeh siáⁿ步，「酒、色、財、氣」空，「貪、瞋、痴」出了離，世情看ē開，ta̍k-ke歡喜甘願，「慈、悲、喜、捨」請參起，有一工，包領你無煩無惱笑bi-bi！ 




### 【註解】

|詞|解說|
|萬物之靈|Bān-bu̍t chi-lêng。|
|想bē-chhun|想bē通。|
|Gōng|戇。|
|Chiah tio̍h|才著，『才對』。|
|Gōng-kah bē pê-chiūⁿ|『笨得不會抓癢』。|
|Chhia-pùn-táu|『翻跟斗』。|
|好額ē hông lia̍h|『有錢會被綁票』。|
|Ta-ke新婦|『婆婆媳婦』。|
|Chhōa thit-thô|『帶著玩』。|
|無siá-sì|『無所不煩惱』。|
|煩惱ni-ni|『煩惱得不得了』。|
|Khǹg心內|『放在心內，執著』。|
|Boeh siáⁿ步|『要怎麼辦』，有好步數無？|
|貪、瞋、痴|Tham/chin/chhi。|
