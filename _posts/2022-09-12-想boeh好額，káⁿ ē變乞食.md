---
chapter: 鹹酸甜第1冊
title: 012. 想boeh好額，káⁿ ē變乞食
author: Siau Lah-jih
date: 2022-09-12
category: chheh
show_chapter: 1
layout: post
toc: true
---
  
## 〈012〉
# 想boeh好額，káⁿ ē變乞食
>**Siūⁿ boeh hó-gia̍h, káⁿ ē piàn khit-chia̍h**
 
M̄知是時機pháiⁿ賺（choán），ah a̍h是風俗bái，風評chiâⁿ好ê亞洲四條龍之一ê台灣國，講是經濟起飛，起飛kah有影人人樓á厝一直hak，BMW、Benz一直買來駛，表面上ka看，台灣國ê百姓真正安居樂業。

M̄-kú咱nā phah開電視á是掀開報紙一看，實在hō͘人驚惶，心肝ē chhoah，每日ê報導，m̄是搶劫、放銃，to̍h是suh安、綁票，iáu有hit-lō看--起-來bē恐惶，ī--落-去ē發狂ê『大家樂』、六合彩kah股市族：有醫生、有警察，有老師、mā有學生，in lóng leh siàu想好空--ê ē來sio-chio。你投機、我『作弊』，有人揀牌支，有--ê選數字，khah巧--ê內神通外鬼，控制來，控制去，目的lóng是kāng款boeh趁錢，你kám知？到尾á有gōa chē人怨嘆ka-tī是愚痴（gû-chhi）。

最後苦勸老實古意ê你kah我，腳踏實地khah快活，nā無，neh腳尾是khiā無久，「想boeh好額，káⁿ ē變乞食。」

### 【註解】

|詞|解說|
|Káⁿ會變乞食|可能會變khit-chia̍h。|
|Pháiⁿ賺|Pháiⁿ賺食（pháiⁿ choán-chia̍h）kap pháiⁿ趁食（thàn-chia̍h）無kāng，賺食有騙食騙食ê 意思。|
|驚惶|Kiaⁿ-hiâⁿ。|
|Chhoah|『抽搐』。|
|Suh安|『吸安』。|
|恐惶|Khióng-hông。|
|Ī--落-去|『玩起來』。|
|Siàu想|妄想，『非分之想』。|
|好空--ê|好運氣。|
|作弊|Chò-pè。|
|揀牌支|Kéng pâi-ki，選明牌。|
|Khah巧--ê|Khah khiáu--ê，『較聰明的』。|
|Neh腳尾|『提起腳跟』。|
