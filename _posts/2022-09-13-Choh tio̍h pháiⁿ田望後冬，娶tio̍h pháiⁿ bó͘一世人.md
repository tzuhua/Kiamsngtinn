---
chapter: 鹹酸甜第1冊
title: 013. Choh tio̍h pháiⁿ田望後冬，娶tio̍h pháiⁿ bó͘一世人
author: Siau Lah-jih
date: 2022-09-13
category: chheh
show_chapter: 1
layout: post
toc: true
---
  
## 〈013〉
# Choh tio̍h pháiⁿ田望後冬，娶tio̍h pháiⁿ bó͘一世人
>**Choh tio̍h pháiⁿ chhân bāng āu tang, chhōa tio̍h pháiⁿ bó͘ chi̍t sì lâng**
 

天kha下siāng kài kut-la̍t to̍h是作穡人，犁田、踏割耙，iā秧á、播田，so草、iā肥、巡田水，koh tio̍h期待稻á bâng花、飽穗，tn̄g tio̍h好年冬，割稻á ê khang-khòe li-li-khok-khok一大堆，ta̍k-ke pin-pin-piàng-piàng、歡歡喜喜笑kah目chiu bui-bui-bui。Ah nā tú-tio̍h pháiⁿ光景，拚--出-去ê血kah汗，bó͘ kiáⁿ ê向望，為tio̍h一場風颱落雨，掃kah粟á浸水、落土、puh芽、生菇，koh-khah淒慘to̍h是染tio̍h病蟲害，一大遍一大遍烏焦、火燒lo͘，稻穗bē飽，只好放火燒化，可憐ê作穡人，二支腳挾一粒lān-pha，你boeh叫伊án-chóaⁿ哈哈？總是mā tio̍h認命，忍受拖磨，希望後冬看ē khah快活--bò͘！

Koh來咱來講結婚ê tāi-chì，娶也好，嫁也好，總是好tāi，青年男女ài了解，翁bó͘結合本是緣份，是人生路途相kap sio-kēng ê根本，你了解我、我尊重你，千萬m̄-thang一時衝動，小可無ha̍h我ê意，tio̍h boeh提起「咱來分離」。離婚是人生ê 「不得已」，兩人無kah意，ná m̄想起當初時；taⁿ生米煮熟飯，gín-á來出世，nā boeh án-ne做，kám bē siuⁿ過無情無義。

Chit-má ê少年人，實在真gâu想，頭路bái，一年換一樣；講tio̍h娶bó͘、嫁ang，in koh ē曉慢慢á想，ûn-ûn-á sìm，莫非in已經瞭解「作tio̍h pháiⁿ田望後冬，娶tio̍h pháiⁿ bó͘一世人」ê道理。

註：娶tio̍h pháiⁿ bó͘一世人，其實嫁tio̍h pháiⁿ ang mā是一世人。男女平等新時代，俗語mā ài新解說。


### 【註解】

|詞|解說|
|Choh|作田，choh-chhân，『種田』。|
|Kut-la̍t|勤勞。|
|作穡|Choh-sit。|
|割耙|Koah-pē，犁田用具。|
|So草|『除草』。|
|Iā肥|『撒肥料』。|
|Bâng花|『開花』。|
|飽穗|Pá-sūi。|
|Pin-pin-piàng-piàng|形容真無閒。|
|笑kah目chiu bui-bui-bui|形容歡喜kah。|
|Puh芽|發芽。|
|生菇|Seⁿ-ko͘，『發霉』。|
|烏焦|O͘-ta，『焦黑』。|
|火燒lo͘|像hō͘火燒--著按呢。|
|Lān-pha|『陰囊』。|
|Sio-kēng|互相扶持。|
|Ha̍h|合。|
|Taⁿ|現在。|
|Ûn-ûn-á sìm|慢慢á來，『隱隱的斟酌』。|
