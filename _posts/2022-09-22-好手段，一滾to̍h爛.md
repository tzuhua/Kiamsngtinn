---
chapter: 鹹酸甜第1冊
title: 022. 好手段，一滾to̍h爛
author: Siau Lah-jih
date: 2022-09-22
category: chheh
show_chapter: 1
layout: post
toc: true
---
  
## 〈022〉
# 好手段，一滾to̍h爛
>**Hó chhiú-tōaⁿ, chi̍t kún to̍h nōa**
 

最近兩位前輩省議員相連sòa過身--去，一位是前省議會議長簡明景，一位是hō͘人封做「黨外議長」ê蔡介雄，in兩位tī省議會任內，一向lóng真受尊重，主要原因，聽講是in ê度量chiâⁿ大，心腸chiâⁿ闊，tī省議會--裡，是公認siāng讚ê調解人，公道者，議會內ê同事，為公a̍h好，為私a̍h好，tn̄g tio̍h tāi-chì bē解決ê時，chhōe in兩人to̍h無m̄ tio̍h，包領你「大事化小事，小事化無事。」真正是「好手段，一滾to̍h爛。」有夠力！Hō͘人o-ló，留好名聲。
　　
講tio̍h有夠力，是hō͘人欣羨ê才調，「Bó͘-bó͘人有夠力，拜託伊to̍h無m̄ tio̍h！」「Bó͘-bó͘人實在有夠力，人舞kah頭腫鼻腫，伊紅包ka seh--落-去，隨時OK。」像chit款「hoah水ē堅凍」，「有錢sái鬼ē挨磨」ê有夠力，是無值tit咱ê o-ló。

想boeh做人有「好手段，一滾to̍h爛」ê本事--無？第一ài有內才，第二ài有好口才，錢財nā有siāng kài好，心腸好、度量大一定bē-tàng無。Nā無，kan-nā好氣魄，a-sá-lih！Á是好詼諧，臭腹內，he只是大哥、烏道，m̄是真正ê「好」。

### 【註解】

|詞|解說|
|過身|Kòe-sin，『去世』。|
|Chhōe|『找』。|
|Hoah|喝（hat）。|
|堅凍|Kian-tàng，『結凍』。|
|好詼諧|『能言善道』。|
