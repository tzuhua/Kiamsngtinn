---
chapter: 鹹酸甜第1冊
title: 028. 俗物，無好貨
author: Siau Lah-jih
date: 2022-09-28
category: chheh
show_chapter: 1
layout: post
toc: true
---
  
## 〈028〉
# 俗物，無好貨
>**Sio̍k-mi̍h, bô hó hòe**

俗有二種，一種是因為品質siuⁿ bái，chiah at價siàu俗俗á賣，chit種物件當然to̍h是真正「俗物，無好貨」--à；另外一種ê俗，是因為大量生產加工品，a̍h是菜蔬、果子chit款農產品，tn̄g tio̍h正當時ê「正頭á」貨，價錢雖然無koân，品質卻是一流--ê。

親像現此時tng-teh出產ê旺梨，tēng--ê四斤一百，phàⁿ--ê一百kho͘五、六斤，俗--無！驚你m̄-bat貨niâ，你nā是內行氣--ê，boeh買俗koh好食ê旺梨免驚無。教你一ê內行人揀旺梨ê祕訣：用大頭拇kah第二指tiak旺梨，聽tio̍h肉聲肉聲--ê chiah是真正tēng--ê，siáⁿ-mih是肉聲，tiak ka-kī ê手tó͘肉比較--一-下to̍h知，以外親像頭殼聲、桌枋聲、瓷á聲、鐵á聲、石頭聲lóng m̄是。

「俗物，無好貨。」Nā按「一分錢一分貨」ê道理來參考，實在chiâⁿ有道理。頂真ê朋友，bat貨ê鄉親，買物先看品質，m̄-thang kan-nā貪tio̍h俗，買一寡「俗物，無好貨」ê貨底。

### 【註解】

|詞|解說|
|俗物|Sio̍k-mi̍h。|
|Siuⁿ bái|『太差』。|
|價siàu|At-kè-siàu，『壓低價錢』。|
|正頭á|合節氣成熟ê蔬果。|
|無Koân|Bô-koân。|
|卻是|Khiok-sī。|
|Tēng--ê|『密實多汁夠甜的水果』。叫做tēng--ê，m̄ 是『硬的』。|
|Phàⁿ--ê|Tēng--ê ê倒反。|
|M̄-bat貨|『不識貨』。|
|第二指|第二chí，第二cháiⁿ。|
|Tiak旺梨|『敲打鳳梨』。|
|肉聲|Phah tio̍h肉ê聲音。|
|手tó͘肉|『手肘肉』。|
|桌枋|Toh-pang。|
|瓷á|Hûi-á。|
