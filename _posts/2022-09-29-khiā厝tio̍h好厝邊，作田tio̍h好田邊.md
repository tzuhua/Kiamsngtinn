---
chapter: 鹹酸甜第1冊
title: 029. khiā厝tio̍h好厝邊，作田tio̍h好田邊
author: Siau Lah-jih
date: 2022-09-29
category: chheh
show_chapter: 1
layout: post
toc: true
---
  
## 〈029〉
# khiā厝tio̍h好厝邊，作田tio̍h好田邊
>**Khiā chhù tio̍h hó chhù-piⁿ, choh-chhân tio̍h hó chhân piⁿ**
 
Khiā厝tio̍h好厝邊：

Khiā厝nā tn̄g tio̍h好厝邊，生活ē輕鬆，ta̍k-ke lóng是出外人，互相相疼痛，有tāi-chì咱to̍h-ài鬥幫忙；nā是tn̄g tio̍h pháiⁿ厝邊，你讓我，講bē-tàng，我拜託你，sian m̄-thang，chit款厝邊真pháiⁿ紡。

作田tio̍h好田邊：

作田作tio̍h好田邊，ta̍k-ke互相tàu-saⁿ-kāng，你boeh巡田水，sūn-sòa幫我看，nā boeh送點心，我來kā你kōaⁿ。

Nā是tn̄g tio̍h pháiⁿ田邊，每冬冤家hit條田岸，你ê田m̄ hō͘我過，boeh行我ê路你kám káⁿ？Chit款田邊真têng-tâⁿ！

Khiā厝boeh ài好厝邊，作田boeh有好田邊，tāi-seng我to̍h kah你tàu-saⁿ-kāng，好處先做hō͘別人，是m̄是，先問ka-kī，好m̄好，先kā人o-ló。Nā是án-ne做，「敦親睦鄰，守望相助」ê社區營造，一定第一好。 


### 【註解】

|詞|解說|
|厝|Khiā-chhù，khiā-ke，『居家』。|
|相疼痛|Sio-thiàⁿ-thàng。|
|Bē-tàng|Bē使。|
|Sian m̄-thang|Án-chóaⁿ講lóng bē使--chit。|
|Pháiⁿ紡|Pháiⁿ-pháng，pháiⁿ應付。|
|作田|Choh-chhân，『種田』，m̄是做田（chò 田）。|
|Kā你kōaⁿ|Kā-lí-kōaⁿ，『跟你提』。|
|Kám káⁿ|『敢嗎』。|
|Têng-tâⁿ|想法m̄ tio̍h。|
|敦親睦鄰，守望相助|Tun-chhin bo̍k-lîn，siú-bōng siang-chō͘。|
|社區營造|Siā-khu êng-chō。|
