---
chapter: 鹹酸甜第1冊
title: 031. 做雞tio̍h chhéng，做人tio̍h péng
author: Siau Lah-jih
date: 2022-10-01
category: chheh
show_chapter: 1
layout: post
toc: true
---
  
## 〈031〉
# 做雞tio̍h chhéng，做人tio̍h péng
>**Chò ke tio̍h chhéng, chò lâng tio̍h péng**
 
雞á boeh討食，習慣用腳爪tiàm土腳tau jiàu、póe、chhéng，chiah啄有食，chit-tah jiàu無換別位chhéng，總是ài póe到有米粟、蟲thōa、種子thang食一頓飽；做人boeh生活，tio̍h ài靠做、piàⁿ、péng（變）、變（竅），chiah趁有食，運氣好--ê，日日有見財，運途nā bái，hiau-hēng--ò͘，無péng、無變kan-nā戇做、戇piàⁿ mā是thòaⁿ-sái-liân。

做雞tio̍h chhéng，有tang時á mā無一定，親像飼料雞、生卵雞，飼料人配便便，只要戇戇á食、to̍h ē戇戇á大，大了chiah thang hông thâi肉，做菜kah。做人nā m̄ péng，ka-kī tio̍h反省，無boeh péng，是boeh án-chóaⁿ飼bó͘ chhiâⁿ kiáⁿ過一生？Boeh án-chóaⁿ péng，千萬m̄-thang chhìn-chhái chhia-poa̍h-péng，koh khah m̄-thang見nā不如意to̍h boeh kā人péng。

總講一句，做人一定ài piàⁿ，kah chit句俗語kāng款意思--ê iáu有：「做人tio̍h磨，做牛tio̍h拖。」Lóng是教人ài piàⁿ chiah ē贏，m̄-thang pān-tōaⁿ。

### 【註解】

|詞|解說|
|Chhéng|雞用腳爪抓土chhōe食物。|
|Péng|Péng變，認真phah拚。|
|Póe|『撥弄』。|
|米粟|Bí-chhek。|
|變竅|Piàn-khiàu，隨機應變ê能力。|
|Hiau-hēng--ò͘|可憐代。|
|Thòaⁿ-sái-liân|『可憐萬分』。|
|做菜kah|參leh做菜配飯。|
|Chhiâⁿ kiáⁿ|『養育孩子』。|
|Chhìn-chhái chhia-poa̍h-péng|隨便做，隨便換頭路。|
|Kā人péng|Kah人反面。|