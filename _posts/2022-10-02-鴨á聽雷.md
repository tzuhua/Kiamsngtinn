---
chapter: 鹹酸甜第1冊
title: 032. 鴨á聽雷
author: Siau Lah-jih
date: 2022-10-02
category: chheh
show_chapter: 1
layout: post
toc: true
---
  
## 〈032〉
# 鴨á聽雷
>**Ah-á thiaⁿ lûi**
  
游彌堅先生有一首傳統唸謠＜落大雨＞án-ne寫：
「落大雨，透大風，
天烏地暗tân雷公，
門口積滿水，有路行bē通；
落大雨，透大風，
雞á鴨á驚雷公，
Bih去gîm-chîⁿ腳，
驚kah戇戇戇！」
Ah！鴨á聽雷！聽kah戇戇戇！

Chit-mái mā有一寡「咱ê」gín-á，見nā阿公、阿媽kah伊講話ê時，lóng ē親像「鴨á聽雷」án-ne：『Ê-ê、nâi-nâi、nî-bûn chái so͘ sô moh？』Thài ē án-ne？公孫á（媽孫á）chiah三代人niâ，ná ē發生chit種無人情道理ê liân-hôe tāi-chì，kám講「代溝」是chit款ê解說。

淒慘tāi--à！台灣人！Ta̍k-ke趕緊來解救咱ê母語，nā無，恁tau是ē時常有hit-lō「鴨á聽雷」ê tāi-chì來發生--ō͘！


### 【註解】

|詞|解說|
|游彌堅|Iû Mî-kian。|
|傳統唸謠|Thoân-thóng-liām-iâu。|
|Bih去|Bih-khì，『避到』。|
|Gîm-chîⁿ腳|『屋簷下』。|
|見nā|Kiàn-nā，每pái tn̄g tio̍h。|
|Ê-ê、nâi-nâi、nî-bûn chái so͘ sô-moh？|『爺爺、奶奶、你們在說什麼？』|
|Liân-hôe|可憐。|
|代溝|Tāi-kau。|
