---
chapter: 鹹酸甜第1冊
title: 033. 得失土地公，飼無雞
author: Siau Lah-jih
date: 2022-10-03
category: chheh
show_chapter: 1
layout: post
toc: true
---
  
## 〈033〉
# 得失土地公，飼無雞
>**Tek-sit thó-tī-kong, chhī bô ke**
 
Chit句俗語，實在對土地公伯--à ê神格真侮辱，真失禮。土地公，是一ê社區ê守護神明，伊是boeh來保佑咱趁大錢，保護咱一家大細平安--ê，是真正值得人尊敬ê一位公正、無私偏ê福德正神。

Nā是得失tio̍h土地公，he是表示你ê無人格，nā是恁tau飼雞tio̍h雞che，只是因為你hâm-bān、pháiⁿ運，kah土地公一點á都無牽礙，ná thang怪土地公無保庇--neh！

趁食人tiàm-tī一ê地頭boeh ē當khiā起，第一重要是ài tn̄g-tio̍h好厝邊，pháiⁿ運tn̄g-tio̍h pháiⁿ厝邊，tio̍h ài靠你敦親睦鄰ê好功夫，得tio̍h人和人人好ê修養，chiah有法度平安順序討趁過日，nā無--者，得失tio̍h地方上ê鱸鰻惡霸，a̍h是pháiⁿ liú-la̍k ê pháiⁿ厝邊，你ê生理免驚做ē落--去。

### 【註解】
|詞|解說|
|土地公|Thó-tī-kong。|
|雞che|雞ê瘟疫。|
|Tiàm-tī|『處在』。|
|Ē當khiā起|『可以安居』。|
|人和|Jîn-hô。|
|討趁|趁錢討食，『賺錢討生活』。|
|Nā無--者|Nā無--chià，『如果沒有的話』。|
|鱸鰻惡霸|『流氓地痞』。
|Pháiⁿ liú-la̍k|Pháiⁿ應付，pháiⁿ做夥。|
|免驚|Mài想。|
