---
chapter: 鹹酸甜第1冊
title: 035. M̄關雞母，phah人lāi-hio̍h
author: Siau Lah-jih
date: 2022-10-04
category: chheh
show_chapter: 1
layout: post
toc: true
---
  
## 〈035〉
# M̄關雞母，phah人lāi-hio̍h
>**M̄ koaiⁿ ke-bó, phah lâng lāi-hio̍h**

Lāi-hio̍h to̍h是足愛咬雞á kiáⁿ hit種『老鷹』，有人叫做bā-hio̍h。「M̄關雞母，phah人lāi-hio̍h。」Chit句俗語ê意思是講：ka-kī m̄管ho͘好，顛倒boeh來講別人ê m̄ tio̍h。雞母chhōa雞á kiáⁿ tòa門口埕thit-thô，教in討食，四界chhéng土腳chhōe物件食，本底是一項充滿母愛ê好模範，m̄-kú soah siâⁿ來lāi-hio̍h ê空襲攻擊，挾去雞á kiáⁿ，phah-sńg雞á栽，lāi-hio̍h chit款惡霸賊á行為，應該tio̍h喝「phah」，bē-tàng容允chiah tio̍h，chit-mái咱soah顛倒怪ka-kī m̄關雞母，連phah人lāi-hio̍h soah變做無情理，chit款「是m̄是，罵ka-kī。」ê觀念，是一種無分是非驚tāi-chì ê行為，to̍h是咱台灣人過去序大人教序細ê傳統，m̄ chiah ē一直「軟土深掘」受人欺負，實在是一項無好ê家教。

Boeh如何改變chit款「M̄關雞母，phah人lāi-hio̍h。」ê做人處事態度，當然咱mā bē tàng théng-sēng咱ê gín-á，教咱ê gín-á壓霸thīn gín-á piⁿ，siāng要緊是教咱ê gín-á ē-hiáu「是m̄是，講道理。」千萬m̄-thang「是m̄是」都iáu未清楚--leh，to̍h boeh罵ka-kī（ê gín-á）hō͘別人看。

### 【註解】
|詞|解說|
|Chhōa|『帶』。 |
|Tòa|『在』。|
|討食|『找食物』。|
|Siâⁿ來|引誘來。|
|Phah-sńg雞á栽|失去雞á kiáⁿ。|
|喝「phah」|『喊打』。|
|Phah人lāi-hio̍h|『比喻打敵人』。|
|是m̄是，罵ka-kī|『對不對，先罵自己』。|
|軟土深掘|『揀軟的吃』。|
|Théng-sēng|『寵愛呵護』。|
|Thīn gín-á piⁿ|無分是非，偏心gín-á chit-pêng ê sēng kiáⁿ行為。|
